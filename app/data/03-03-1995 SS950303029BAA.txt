Identificativo:		SS950303029BAA
Data:		03-03-1995
Testata:		IL SOLE 24 ORE
Riferimenti:		FINANZA E MERCATI
FINANZA ITALIANA
Archivia		


	
INTERVENTO
Dismissioni Iri, in 18 mesi 10mila miliardi
Michele Tedeschi

Presidente dell'Iri

L'articolo del professor Francesco Giavazzi sulle privatizzazioni
dell'Iri, pubblicato dal Sole-24 Ore del 1* marzo, avanza critiche e
solleva preoccupazioni che mi sembrano ingiuste e almeno in apparenza
di difficile interpretazione, tenuto anche conto che, nel periodo
considerato, il professor Giavazzi ha ricoperto incarichi di riglievo
presso il ministero del Tesoro.
Prima di entrare nel merito, devo dire che l'Iri preferisce in genere
rispondere con i fatti alle parole e questa resta la nostra linea.
L'articolo del professor Giavazzi, stravolgendo palesemente la
realta' e negando l'evidenza, rende pero' necessario un chiarimento
per ristabilire la verita' dei fatti e per dare il doveroso
riconoscimento a quanti stanno operando nell'Iri e nel gruppo, fra
mille difficolta' e con grande professionalita', per il conseguimento
degli obiettivi di privatizzazione e di risanamento che ci siamo
proposti. Non dovrebbe essere sfuggita al professor Giavazzi la
tempestivita' con cui l'Iri ha dato avvio alla privatizzazione di
settori e di aziende, tempestivita' facilmente rilevabile da una
semplice esposizione di date: l'avvio della privatizzazione della Sme
e delle banche risale infatti agli ultimi mesi del '92 e le relative
cessioni (Italgel, Cirio Bertolli De Rica, Credito Italiano, Banca
Commerciale Italiana e Sme) si sono succedute a ritmo serrato da
agosto '93 a dicembre '94.
Per quanto riguarda poi l'acciaio, la procedura di cessione della
Ast, avviata a fine '93, si e' conclusa a tempo di record a luglio
'94. Analogamente per l'Ilp il tempo intercorso fra l'avvio della
procedura e la conclusione della stessa (14 mesi) non e' certo un
periodo lungo, tenuto conto che si e' trattato della dismissione
dell'intero settore siderurgico di laminati piani, in un contesto
europeo e mondiale di sovracapacita' produttiva.
Per quanto riguarda poi l'argomentazione relativa al vincolo
finanziario _ a parte la stranezza dell'assunto che per privatizzare
presto (e sembra di capire non importa come) la via migliore debba
essere quella di strangolare finanziariamente il venditore _ si deve
rilevare che negli ultimi 3 anni quel vincolo non ha subito
sostanziali variazioni, tenuto anche conto delle ingenti risorse
finanziarie che l'Iri ha dovuto impegnare sul fronte del risanamento.
A questo fabbisogno finanziario l'Iri ha fatto fronte principalmente
con le risorse provenienti dalla dismissione di proprie aziende.
Infatti dal momento della trasformazione da ente pubblico a societa'
per azioni, l'Iri ha portato avanti un programma di privatizzazioni
che, senza timore di smentita, non trova riscontro in campo nazionale
e, credo, anche in campo internazionale, per quanto riguarda la
significativita' economica, la ristretta tempistica e la trasparenza
delle procedure.
Solo per memoria vale la pena ricordare che in poco piu' di 18 mesi
abbiamo privatizzato il settore distributivo, il settore della
ristorazione, il settore alimentare e quello del freddo, il settore
bancario e il settore siderurgico, coinvolgendo oltre 200 aziende per
un valore complessivo di oltre 10.000 miliardi. Numerose altre
operazioni sono state realizzate nello stesso periodo da parte di
nostre controllate. E' infine in fase avanzata la privatizzazione di
Stet, di Autostrade, di Aeroporti di Roma, del settore costruzioni e
di quello marittimo; in tutti questi casi siamo in linea con i tempi
previsti per gli atti di nostra competenza.
Vorrei fare infine un accenno alla questione del prestito di 10.000
miliardi della Cassa depositi e prestiti. Il professor Giavazzi
conosce bene la natura, la genesi e la ratio del provvedimento. Si
tratta infatti di un finanziamento oneroso concesso all'Iri per
cancellare altrettanti debiti bancari in un'ottica di
ristrutturazione finanziaria. Si e' trattato quindi di sostituire un
debito a un altro debito. L'illazione circa un diverso uso fatto
dall'Iri di queste fonti finanziarie e' ... proprio un'illazione.
Siamo in grado di dimostrare in qualsiasi momento il contrario.
Per concludere, mi sembra che sia davvero arduo sostenere che tutto
quanto sopra ricordato _ che da' credibilita' non solo all'Iri ma al
Paese intero cosi' come oggi stesso e' stato riconosciuto da alcuni
commissari dell'Ue _ si possa definire come "emblematico della
lentezza con cui procede il programma di privatizzazione" dell'Iri.
Certo e' nostro preciso dovere contemperare al meglio nelle vendite
le esigenze di tempestivita', quelle di congruita' del valore e
quelle di qualita' (l'Iri sta contribuendo alla costituzione della
nuova struttura industriale del Paese). Su questo punto credo che
l'accordo dovrebbe essere generale. Opinioni diverse, infatti,
potrebbero creare polemiche sterili di difficile interpretazione.


